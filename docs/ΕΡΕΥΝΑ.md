ΕΡΕΥΝΑ
Μελέτη υπάρχουσας κατάστασης
Αειφόρο Σχολείο

Σωστός προσανατολισμός κτιρίων
Στην Ελλάδα ο καλύτερος προσανατολισμός  είναι ο νότιος  και το καταλληλότερο σχήμα για την κατοικία είναι το επίμηκες κατά τον άξονα ανατολής-δύσης, διότι αυτό επιτρέπει η μεγαλύτερη επιφάνεια – όψη του κτιρίου να είναι στραμμένη προς το νότο για συλλογή της ηλιακής θερμότητας τους χειμερινούς μήνες. Αντίστοιχα και τα ανοίγματα στη νότια πλευρά πρέπει να είναι μεγαλύτερα. Σε συνδυασμό με το κατάλληλο πλάτος μαρκίζας η προεξοχής της στέγης τα μεγάλα ανοίγματα επιτρέπουν τον χαμηλό χειμερινό ήλιο να μπαίνει βαθιά μέσα στο χώρο, ενώ τους καλοκαιρινούς μήνες με τον ήλιο να βρίσκεται ψιλά κάτι τέτοιο αποτρέπεται.
Αντίθετα στη βόρεια πλευρά του κτιρίου πρέπει να υπάρχουν συμπαγείς τοίχοι και όσο το δυνατόν μικρότερα ανοίγματα. Λίγα μικρά ανοίγματα ωστόσο είναι καλό να υπάρχουν, γιατί επιτρέπουν τον φυσικό κλιματισμό  της κατοικίας με δημιουργία ρευμάτων αέρα. Επίσης η βορινή πλευρά καλό είναι να προστατεύεται από ψηλά – κατά προτίμηση αειθαλή δέντρα για να προστατεύεται από ψυχρούς βόρειους ανέμους.
Η δυτική και ανατολική πλευρά του σπιτιού δέχονται ίσα ποσά ηλιακής ακτινοβολίας, γι’ αυτό χρειάζεται ο σχεδιασμός της κατάλληλης σκίασης που θα επιτρέπει ή θα απαγορεύει την είσοδο θερμότητας, ανάλογα με την εποχή. Δυσμενέστερη ωστόσο θεωρείται η δυτική πλευρά επειδή υπερθερμαίνεται το καλοκαίρι από τον απογευματινό ήλιο σε συνδυασμό με την υψηλή θερμοκρασία. Διάφοροι τρόποι προστασίας, όπως φύτευση φυλλοβόλων δένδρων στην δυτική πλευρά του κτιρίου βοηθάνε στην προστασία από τις ηλιακές ακτίνες το καλοκαίρι και αφήνουν το ήλιο να εισέλθει και να ζεστάνει το χώρο τους χειμερινούς μήνες.

Πλεονεκτήματα ηλιακής ενέργειας 
Ηλιακή ενέργεια είναι το σύνολο των διαφόρων μορφών ενέργειας που προέρχονται από τον ήλιο. Τέτοιες είναι η φωτεινή ενέργεια, η θερμική ενέργεια καθώς και η ενέργεια ακτινοβολίας. Η ηλιακή ενέργεια χωρίζεται σε τρεις κατηγορίες εφαρμογών: 
    • τα παθητικά ηλιακά συστήματα, 
    • τα ενεργητικά ηλιακά συστήματα,
    • τα φωτοβολταϊκά συστήματα. 
Τα παθητικά και τα ενεργητικά ηλιακά συστήματα εκμεταλλεύονται τη θερμότητα που εκπέμπεται μέσω της ηλιακής ακτινοβολίας, ενώ τα φωτοβολταϊκά συστήματα στηρίζονται στη μετατροπή της ηλιακής ακτινοβολίας σε ηλεκτρικό ρεύμα μέσω του φωτοβολταϊκού φαινομένου.
Ένα τυπικό φωτοβολταϊκό σύστημα του ενός κιλοβάτ, αποτρέπει κάθε χρόνο την έκλυση 1,4 τόνων διοξειδίου του άνθρακα, όσο δηλαδή θα απορροφούσαν δύο στρέμματα δάσους.
Τα πλεονεκτήματα από την χρήση της ηλιακής ενεργείας αναμφισβήτητα πολλά. Είναι ανεξάντλητη και χωρίς αρνητικές περιβαλλοντικές συνέπειες, ενώ, αντίθετα, κάθε κιλοβατώρα ηλεκτρισμού που προμηθευόμαστε από το δίκτυο της ΔΕΗ παράγεται κατά κύριο λόγο από ορυκτά καύσιμα και επιβαρύνει την ατμόσφαιρα με ένα τουλάχιστον κιλό διοξειδίου του άνθρακα. Το διοξείδιο του άνθρακα είναι το σημαντικότερο αέριο του θερμοκηπίου, που συμβάλλει στις επικίνδυνες κλιματικές αλλαγές και πυροδοτεί το φαινόμενο του θερμοκηπίου. Επιπλέον, η χρήση της ηλιακής ενέργειας συνεπάγεται λιγότερες εκπομπές άλλων επικίνδυνων ρύπων (όπως τα καρκινογόνα μικροσωματίδια, τα οξείδια του αζώτου, οι ενώσεις του θείου, κλπ). Οι ρύποι αυτοί επιφέρουν σοβαρές βλάβες στην υγεία και το περιβάλλον. Με απλά λόγια, η ηλιακή ενέργεια είναι:
    • Ανεξάντλητη
    • Ανανεώσιμη
    • Αθόρυβη 
    • Αξιόπιστη 
    • Ήπια 
    • Καθαρή
    • Σταθερού κόστους 
Η ηλιακή ακτινοβολία δεν ελέγχεται από κανέναν και αποτελεί ένα ανεξάντλητο εγχώριο ενεργειακό πόρο, που παρέχει ανεξαρτησία, σταθερότητα και ασφάλεια στην ενεργειακή τροφοδοσία. 
Αστική κηπουρική
Η αστική κηπουρική και γεωργία διαδραματίζουν σημαντικό ρόλο στην ενίσχυση της αστικής επισιτιστικής ασφάλειας (https://link.springer.com/article/10.1007/s13593-014-0273-y). Η αστική γεωργία συμβάλλει στην τοπική οικονομική ανάπτυξη, στην ανακούφιση της φτώχειας και στην κοινωνική ένταξη των φτωχών κατοίκων των αστικών περιοχών, καθώς βέβαια και στα πράσινα σημεία μιας πόλης. Η σημασία της αστικής γεωργίας αναγνωρίζεται όλο και περισσότερο από διεθνείς οργανισμούς όπως ο UN-Habitat (http://wcr.unhabitat.org/) & ο FAO (Παγκόσμιος Οργανισμός Τροφίμων και Γεωργίας http://www.fao.org/home/en/).

Σήμερα, οι Σύλλογοι που διαχειρίζονται αστικούς λαχανόκηπους συχνά βρίσκονται  πραγματικά στην πρώτη γραμμή της αστικής καινοτομίας: θέτουν σε εφαρμογή νέες τεχνικές, χρησιμοποιούν νέες τεχνολογίες, δημιουργούν πράσινα πάρκα για ψυχαγωγικούς και θεραπευτικούς σκοπούς, ενθαρρύνουν τη συμμετοχή των πολιτών σε όλες τις περιβαλλοντικές δραστηριότητες μέσω της κατάργησης των αρχιτεκτονικών φραγμών – ιδιαίτερα των ατόμων με κινητικές αναπηρίες και των ατόμων με προβλήματα όρασης – βελτιώνουν την κοινωνική ένταξη, διαδίδουν την κουλτούρα της αειφορίας και της ανθεκτικότητας αυξάνοντας την ευαισθητοποίηση των πολιτών, των οικογενειών τους, των ομάδων, των ενώσεων και των ιδρυμάτων σχετικά με την ανάγκη διαφύλαξης και αναγέννησης μιας περιοχής, μέσα από κοινές  διαδικασίες διαχείρισης κοινών αγαθών και αυτοοργάνωση.

Φωτοβολταϊκά
Η χρήση φωτοβολταϊκών επιφέρει σημαντικά πλεονεκτήματα, όπως:
    • Εξοικονόμηση χρημάτων - αποφυγή άσκοπων επενδύσεων 
Η βαθμιαία αύξηση των μικρών ηλεκτροπαραγωγών μπορεί να καλύψει αποτελεσματικά τη διαρκή αύξηση της ζήτησης ηλεκτρικής ενέργειας, η οποία σε διαφορετική περίπτωση θα έπρεπε να καλυφθεί με μεγάλες επενδύσεις για σταθμούς ηλεκτροπαραγωγής και σε νέες γραμμές μεταφοράς ηλεκτρικής ενέργειας. Το κόστος μιας νέας γραμμής μεταφοράς είναι πολύ υψηλό, αν λάβουμε υπόψη μας πέρα από τον τεχνολογικό εξοπλισμό και θέματα που σχετίζονται με την εξάντληση των φυσικών πόρων αλλά και τις αλλαγές στη χρήση γης.
    • Μείωση των απωλειών μεταφοράς 
Δεδομένου ότι η παραγωγή και κατανάλωση του ηλιακού ηλεκτρισμού γίνονται τοπικά, αποφεύγονται οι σημαντικές απώλειες της μεταφοράς και διανομής του ηλεκτρισμού και κατ' αυτό τον τρόπο επιτυγχάνεται εξοικονόμηση ενέργειας της τάξης του 10% σε σχέση με τη συμβατική παροχή ηλεκτρικής ενέργειας μέσω του δικτύου
    • Εξομάλυνση των αιχμών φορτίου 
Η μέγιστη παραγωγή ηλιακού ηλεκτρισμού συμπίπτει χρονικά με τις ημερήσιες αιχμές της ζήτησης (ιδίως τους καλοκαιρινούς μήνες), βοηθώντας έτσι στην εξομάλυνση των αιχμών φορτίου, στην αποφυγή black-out και στη μείωση του συνολικού κόστους της ηλεκτροπαραγωγής, δεδομένου ότι η κάλυψη αυτών των αιχμών είναι ιδιαίτερα δαπανηρή. Σημειωτέων ότι, κάθε ώρα black-out κοστίζει στην εθνική οικονομία 25-40 εκατ. ευρώ
    • Αξιοπιστία – πλήθος εφαρμογών 
Τα ηλιακά φωτοβολταϊκά συστήματα έχουν αθόρυβη λειτουργία, αξιοπιστία και μεγάλη διάρκεια ζωής, δυνατότητα επέκτασης ανάλογα με τις ανάγκες, δυνατότητα αποθήκευσης της παραγόμενης ενέργειας (στο δίκτυο ή σε συσσωρευτές) και απαιτούν ελάχιστη συντήρηση
    • Μείωση κόστους κατασκευής των κτιρίων (Χρησιμοποίηση ως δομικά υλικά) 
Τα φωτοβολταϊκά μπορούν να χρησιμοποιηθούν ως δομικά υλικά παρέχοντας τη δυνατότητα για καινοτόμους αρχιτεκτονικούς σχεδιασμούς, καθώς διατίθενται σε ποικιλία χρωμάτων, μεγεθών, σχημάτων και μπορούν να παρέχουν ευελιξία στον τρόπο κατασκευής. Μπορούν να αντικαταστήσουν δομικά υλικά όπως κεραμοσκεπές, υαλοστάσια. Στην περίπτωση μάλιστα των υαλοστασίων, τα συναντάμε σε προσόψεις εμπορικών κτιρίων, με θερμομονωτικές ιδιότητες αντίστοιχες με αυτές των υαλοστασίων χαμηλής εκπεμψιμότητας (low-e), τα οποία επιτυγχάνουν (πέραν της ηλεκτροπαραγωγής) και εξοικονόμηση ενέργειας 15-30% σε σχέση με ένα κτήριο με συμβατικά απλά υαλοστάσια
    • Αειφόρος ανάπτυξη 
Τα φωτοβολταϊκά, θεωρούνται τα ιδανικά συστήματα ενεργειακής μετατροπής καθώς χρησιμοποιούν την πλέον διαθέσιμη πηγή ενέργειας στον πλανήτη, δεν έχουν κινούμενα μέρη, και παράγουν ηλεκτρισμό, που αποτελεί την πιο χρήσιμη μορφή ενέργειας, έτσι συμβάλουν στην τεχνολογική ανάπτυξη και στην δημιουργία νέων θέσεων εργασίας
Τα φωτοβολταϊκά παρέχουν έλεγχο στον καταναλωτή-παραγωγό, άμεση πρόσβαση στα στοιχεία που αφορούν την παραγόμενη και καταναλισκόμενη ενέργεια. Τον καθιστούν έτσι, πιο προσεκτικό στον τρόπο που καταναλώνει την ενέργεια και συμβάλλουν μ' αυτό τον τρόπο στην ορθολογική χρήση και εξοικονόμηση της ενέργειας.


Έξυπνο πότισμα με αισθητήρες
Aν η εγχώρια γεωργία δαπανά πάνω από το 85% των ποσοτήτων νερού που αντλούνται σε ετήσια βάση από πηγές, λίμνες και ποτάμια, η λύση για τη μείωση της κατανάλωσης δεν είναι μόνο να αντιμετωπιστούν ορισμένες κακές πρακτικές (π.χ., πότισμα το μεσημέρι) ή να περιοριστούν οι μη αποδοτικοί τρόποι άρδευσης, που χρησιμοποιούνται κατά κόρον στη χώρα μας. Αλλωστε, πέρα από τις παραπάνω ελληνικές ιδιαιτερότητες, μια επιπλέον αιτία άσκοπης σπατάλης είναι το γεγονός ότι ακόμη και μικρά χωράφια (με έκταση μόλις 30 στρέμματα) πάρα πολύ συχνά δεν παρουσιάζουν σε όλα τα σημεία τους την ίδια εδαφολογική σύσταση, με συνέπεια ορισμένες περιοχές τους να έχουν περισσότερες και άλλες μικρότερες ανάγκες σε νερό. Αυτό σημαίνει ότι με το ομοιόμορφο πότισμα της καλλιέργειας που φιλοξενείται σε αυτά τα χωράφια, ένα μεγάλο μέρος του νερού πηγαίνει ουσιαστικά χαμένο.
Στο πλαίσιο, όμως, του προγράμματος HydroSense, που χρηματοδοτείται από το ευρωπαϊκό πρόγραμμα LIFE+, Έλληνες επιστήμονες δοκιμάζουν μια πλατφόρμα υψηλής τεχνολογίας, πρωτοπόρο για τα ευρωπαϊκά δεδομένα, η οποία υπόσχεται εξοικονόμηση νερού τουλάχιστον 30%.
«Το πρώτο βήμα είναι να καθοριστούν οι ζώνες διαφορετικής εδαφολογικής σύστασης, κάτι που γίνεται με τη χρήση δορυφορικών χαρτών», λέει ο δρ Σταμάτης Σταματιάδης, επιστημονικός υπεύθυνος του HydroSense και διευθυντής του Εργαστηρίου Εδαφικής Οικολογίας και Βιοτεχνολογίας στο Κέντρο Γαία του Μουσείου Γουλανδρή Φυσικής Ιστορίας. «Από εκεί και πέρα, σημαντικό ρόλο στην πλατφόρμα παίζουν οι ασύρματοι υπέρυθροι αισθητήρες, που τοποθετούνται μόνιμα στο χωράφι, από τις μετρήσεις των οποίων μπορεί να υπολογιστεί ανά τακτά χρονικά διαστήματα η θερμοκρασία ακριβώς πάνω από το φύλλωμα των φυτών. Μέσω ενός σταθμού βάσης, που βρίσκεται πάλι στο χωράφι, οι μετρήσεις μαζί με τα μετεωρολογικά δεδομένα μεταδίδονται ασύρματα κάθε 24ωρο σε ένα ειδικό site, όπου κατάλληλο λογισμικό τις επεξεργάζεται για να δημιουργήσει έναν ηλεκτρονικό χάρτη, στον οποίο φαίνεται σε ποιες ζώνες του αγρού τα φυτά διψούν περισσότερο», συμπληρώνει ο κ. Σταματιάδης. Με βάση αυτόν το χάρτη, ο αγρός μπορεί να ποτίζεται στοχευμένα, καταναλώνοντας διαφορετικές ποσότητες νερού σε διαφορετικά τμήματα της καλλιέργειας.
Στοχευμένη άρδευση
Στο τριετής διάρκειας HydroSense συμμετέχει επίσης το Εθνικό Ιδρυμα Αγροτικής Ερευνας (Iνστιτούτο Χαρτογράφησης και Ταξινόμησης Εδαφών Λάρισας), το Πανεπιστήμιο Θεσσαλίας και το Γεωπονικό Πανεπιστήμιο Αθηνών. Η στοχευμένη άρδευση εφαρμόζεται εδώ και ένα χρόνο πιλοτικά στη Θεσσαλία, σε τρεις αγρούς έκτασης περίπου 10 στρεμμάτων, όπου παράγεται βαμβάκι, μια, ούτως ή άλλως, υδροβόρος καλλιέργεια. «Το πρώτο βήμα ήταν να καθορίσουμε τις επιμέρους ζώνες, οι οποίες ήταν 2 με 3 στα συγκεκριμένα χωράφια», σημειώνει ο κ. Σταματιάδης. Στη συνέχεια, οι ερευνητές τοποθέτησαν 4 αισθητήρες ανά ζώνη (δηλαδή 8 έως 12 ανά πιλοτικό αγρό), από τις μετρήσεις των οποίων η πλατφόρμα μπορεί να υπολογίσει την επάρκεια ή την έλλειψη της εκάστοτε περιοχής σε νερό. Για το επιλεκτικό πότισμα ανά ζώνη, εγκατέστησαν και στα τρία χωράφια ένα δίκτυο άρδευσης με σταγόνες, το οποίο δίνει τη δυνατότητα να ρυθμιστεί πόσο νερό καταλήγει σε κάθε επιμέρους τμήμα του χωραφιού, ρύθμιση που γίνεται με βάση τις πληροφορίες από τον ηλεκτρονικό χάρτη.
?«Παρόλο που θα πρέπει να ολοκληρωθούν και τα τρία χρόνια των δοκιμών για ασφαλή συμπεράσματα, τα μέχρι τώρα αποτελέσματα επιβεβαιώνουν ότι η εξοικονόμηση μπορεί ακόμη και να ξεπεράσει το προβλεπόμενο ποσοστό», λέει ο κ. Σταματιάδης. Για κάθε χωράφι, το μέτρο σύγκρισης είναι ένας διπλανός αγρός, ίδιας έκτασης και καλλιέργειας, που ποτίζεται με τον συμβατικό τρόπο. Παράλληλα, η πλατφόρμα μπορεί να παράσχει και άλλες ευκολίες στον χρήστη της, αφού, για παράδειγμα, έχει τη δυνατότητα να τον ειδοποιεί στο κινητό του τηλέφωνο, όταν «αντιληφθεί πως κάποια ζώνη από το χωράφι του χρειάζεται επειγόντως άρδευση», προσθέτει ο υπεύθυνος του HydroSense.
«Η επιλογή της βαμβακοκαλλιέργειας για την πιλοτική εφαρμογή έγινε με κριτήριο το ότι, εκτός από υδροβόρος, αποτελεί μία από τις πιο διαδεδομένες καλλιέργειες στην Ελλάδα. Πάντως, η πλατφόρμα μπορεί να χρησιμοποιηθεί με εξίσου σημαντικά οφέλη και σε άλλα είδη γεωργικής παραγωγής που απαιτούν πολύ νερό, όπως π.χ. το καλαμπόκι», σημειώνει ο κ. Σταματιάδης, ενώ, όσο μεγαλύτερο είναι το χωράφι, και επομένως πιο ανομοιογενές, τόσο μεγαλύτερη θα είναι και η εξοικονόμηση. Άλλωστε, σε μια απλούστερη εκδοχή, τα ίδια συστήματα θα μπορούσαν να χρησιμοποιηθούν ακόμη και σε αγρούς με ενιαία εδαφολογική σύσταση, εξασφαλίζοντας αυτήν τη φορά οικονομία, επειδή το πότισμά τους θα γίνεται πλέον με βάση τις πραγματικές ανάγκες των φυτών, οι οποίες μπορεί να αλλάζουν από μέρα σε μέρα, λόγω υγρασίας, βροχόπτωσης ή συννεφιάς.

ΠΕΡΙΟΡΙΖΕΙ ΚΑΙ ΤΙΣ ΛΙΠΑΝΣΕΙΣ
Στην περίπτωση των συμβατικών αγροτικών καλλιεργειών, η ψηφιακή πλατφόρμα του HydroSense μπορεί να μειώσει ακόμη περισσότερο την περιβαλλοντική τους επιβάρυνση, περιορίζοντας δραστικά και τις ποσότητες λιπάσματος. Γι' αυτόν το σκοπό χρησιμοποιείται μια δεύτερη κατηγορία αισθητήρων, φορητών αυτήν τη φορά, οι οποίοι μπορούν να εκτιμήσουν το «δείκτη χλωροφύλλης των φυτών, μια μέτρηση που δείχνει αν ένα φυτό είναι εύρωστο ή όχι, επομένως αν χρειάζεται λίπανση», λέει ο κ. Σταματιάδης. Οι συγκεκριμένοι αισθητήρες προσαρμόζονται στο τρακτέρ του παραγωγού κάθε 7 - 10 ημέρες ώστε, καθώς αυτό σαρώνει όλο το χωράφι, να συγκεντρώσουν δεδομένα για όλο τον αγρό. Από αυτά τα στοιχεία δημιουργείται πάλι ένας ψηφιακός χάρτης όπου, αντί να απεικονίζεται η ανάγκη για νερό των επιμέρους ζωνών του χωραφιού, τώρα αποδίδεται γραφικά η κατάσταση των φυτών που αυτές φιλοξενούν, με αποτέλεσμα να ρυθμίζονται οι δόσεις των λιπασμάτων, οι οποίες διοχετεύονται μέσω του συστήματος άρδευσης σε κάθε ζώνη, ώστε να ανταποκρίνονται στις ιδιαίτερες απαιτήσεις της.
Η λίπανση την πρώτη χρονιά περιορίστηκε κατά 50%, σημειώνει ο υπεύθυνος του HydroSense.
Στο πλαίσιο του προγράμματος γίνονται επίσης πειραματισμοί και για τη στοχευμένη χρήση των εντομοκτόνων και των ζιζανιοκτόνων, κάτι πιο δύσκολο από τη στιγμή που ούτε τα έντομα ούτε τα ζιζάνια περιορίζονται σε συγκεκριμένα τμήματα των χωραφιών, ανάλογα με την εδαφολογική τους σύσταση.
Για παράδειγμα, χρησιμοποιούνται ειδικές παγίδες, ώστε με την καταμέτρηση των παγιδευμένων εντόμων να εκτιμηθεί η κατανομή τους στο χωράφι. Παράλληλα, ένα ειδικό μηχάνημα σαρώνει το χωράφι ανάμεσα στις φυτεμένες σειρές βαμβακιού ώστε, μόλις εντοπίσει αγριόχορτα, να χρησιμοποιήσει ζιζανιοκτόνο. Ετσι, καθώς και στις δύο περιπτώσεις οι ψεκασμοί γίνονται τοπικά, οι επιστήμονες έχουν περιορίσει κατά 60 - 70% τη χρήση φυτοφαρμάκων.

Ανεμιστήρας οροφής
 Σε μια ζεστή μέρα του καλοκαιριού, ένας ανεμιστήρας οροφής που λειτουργεί παράλληλα με ένα κλιματιστικό, μειώνει το λειτουργικό κόστος έως και 40%. 

Ρυθμιζόμενα φώτα
Η χρήση ρυθμιζόμενων φωτιστικών έχει σημαντικά οφέλη, καθώς:
    • Εξοικονομεί ενέργεια και βελτιώνει την ασφάλεια. Η πολυπλοκότητα της υποδομής των μεταφορών σημαίνει ότι απαιτούνται διάφοροι τύποι φωτισμού για να εξασφαλιστεί η ομαλή ροή της κυκλοφορίας, οι άνθρωποι να αισθάνονται ασφαλείς και οι πόλεις εξοικονομούν χρήματα. Ο 
    • Μειώνει τη χρήση ενέργειας μέχρι και 50% με αποδοτικό φωτισμό LED και ειδικά οπτικά συστήματα για κάθε εφαρμογή
    • Μειώνει τις εκπομπές CO2 για μια πιο οικολογική και βιώσιμη πόλη

Ανεμογεννήτρια
Η αιολική ενέργεια είναι η γρηγορότερα αξιοποιήσιμη πηγή παραγωγής ενέργειας παγκοσμίως.  Το κόστος παραγωγής της ηλεκτρικής ενέργειας από τον αέρα είναι πλέον ανταγωνιστικό, σε σχέση με τις συμβατικές πηγές καυσίμων, κάνοντας την αιολική ενέργεια τη φτηνότερη μορφή ανανεώσιμης ενέργειας.
Οι ανεμογεννήτριες δεν παράγουν κανέναν ρύπο οποιουδήποτε είδους, με αποτέλεσμα η παραγόμενη ενέργεια από τον αέρα να είναι μια καθαρή, βιώσιμη πηγή καυσίμων που δεν εξαντλείται και μπορεί να κληρονομηθεί στις μελλοντικές γενεές.
Ο αέρας είναι μια άφθονη και ανεξάντλητη πηγή ενέργειας.
Οι ανεμογεννήτριες μπορούν εύκολα να αφαιρεθούν στο τέλος της διάρκειας ζωής τους, (ΜΟ διάρκειας ζωής 25 - 35 έτη), χωρίς να επιφέρουν μόνιμες περιβαλλοντικές επιπτώσεις.
Οι ανεμογεννήτριες είναι μια από τις δημοφιλέστερες ανανεώσιμες ενεργειακές τεχνολογίες. Η παραγωγή ηλεκτρικής ενέργειας από τον αέρα είναι σημαντική στην πάλη ενάντια στην αλλαγή κλίματος. Κάθε μονάδα πράσινης ηλεκτρικής ενέργειας από τον αέρα, αντικαθιστά άμεσα την ηλεκτρική ενέργεια που παράγεται από τις συμβατικές ρυπογόνους πηγές ηλεκτρικής ενέργειας. 

Συλλογή όμβριων υδάτων
Τι είναι η συλλογή και αποθήκευση βρόχινου νερού;
Η συλλογή βρόχινου νερού αφορά στη συλλογή και αποθήκευση βρόχινου νερού για επαναχρησιμοποίηση επιτόπου (συνήθως), αντί να αφήνεται να απορρέει και να χάνεται. Η πρακτική εφαρμόζεται από τα αρχαία χρόνια και είναι κατάλληλη για περιοχές με μέση ετήσια βροχόπτωση άνω των 400 χιλ.
Συνήθως, ο όρος “rainwater harvesting” («συλλογή όμβριων») χρησιμοποιείται ως ένας γενικός χαρακτηρισμός που περιλαμβάνει ένα ευρύ φάσμα μεθόδων για τη συλλογή και τη συγκέντρωση διαφόρων μορφών απορροής (επιφανειακή απορροή, απορροή από στέγες, ροή εφήμερων ρεμάτων, κ.λπ.) από διάφορες πηγές (βροχή ή δροσιά) και για διάφορους σκοπούς (γεωργία, κτηνοτροφία, ύδρευση, περιβαλλοντική διαχείριση, κ.λπ.). Με τη γενική έννοια, ο όρος “rainwater harvesting” περιγράφει μια σειρά τεχνικών για τη συλλογή και τη συγκέντρωση της απορροής.
Η τεχνική της συλλογής των όμβριων υδάτων σχεδόν εγκαταλείφθηκε με την αύξηση της αστικοποίησης. Οι πιθανοί λόγοι σχετίζονται με τα διαθέσιμα τεχνικά μέσα κατά τη διάρκεια της βιομηχανικής εποχής, τα οποία κατέστησαν εφικτή από τη μια τη μεταφορά νερού από απομακρυσμένες περιοχές με μεγάλου μήκους και περίπλοκα συστήματα μεταφοράς και από την άλλη την άντληση των υπογείων υδάτων, ούτως ώστε να εξασφαλίζεται η προμήθεια μεγάλων ποσοτήτων νερού στη βιομηχανία και να ικανοποιούνται οι απαιτήσεις παροχής πόσιμου νερού υψηλού επιπέδου υγιεινής μέσω κεντρικής επεξεργασίας, αλλά και ασφαλούς εφοδιασμού μέσω αγωγών.
Γιατί να συλλέγουμε βρόχινο νερό;
Τα σύγχρονα συστήματα βρόχινου νερού – με κατάλληλη διαχείριση και συντήρηση – είναι απολύτως ασφαλή και αποδίδουν νερό καλής ποιότητας. Μπορεί κανείς να αυξήσει τη διαθεσιμότητα νερού και να μειώσει τη ζήτηση του νερού από το κεντρικό δίκτυο υδροδότησης μέσω της αξιοποίησης του βρόχινου νερού για μη-πόσιμες χρήσεις, όπως τα καζανάκια, η άρδευση, το πλύσιμο των οχημάτων, αλλά και να αυξήσει τα επίπεδα εδαφικής υγρασίας για αστικό πράσινο, να ελαττώσει τα αστικά πλημμυρικά φαινόμενα και να βελτιώσει την ποιότητα του υδροφόρου ορίζοντα.
Κατά τα τελευταία χρόνια σε πολλές περιοχές του κόσμου έχει ανανεωθεί το ενδιαφέρον για τις τεχνικές υδατοσυλλογής, που θεωρούνται πλέον ως βιώσιμη πηγή νερού. Αυτό σχετίζεται άμεσα με τις πιέσεις που δέχονται οι υφιστάμενοι υδατικοί πόροι λόγω της κλιματικής αλλαγής, της αστυφιλίας με τη συνεπαγόμενη αύξηση των αναγκών σε νερό στις πόλεις, της αύξησης των αναγκών σε νερό στη γεωργία με στόχο τη μεγαλύτερη παραγωγή τροφίμων, αλλά και λόγω της ρύπανσης των υδατικών συστημάτων από διάφορες αιτίες και πηγές, της δαπάνης των έργων για την κατασκευή μεγάλων έργων συλλογής νερού (φράγματα, κ.λπ.), αλλά και της μεταφοράς του σε μεγάλες αποστάσεις. Η ανανέωση του ίδιου ενδιαφέροντος σχετίζεται εξίσου και με το ρόλο που μπορούν να παίξουν τα αποκεντρωμένα συστήματα συλλογής νερού για το μετριασμό των καταστροφών από πλημμύρες, κ.λπ.
Πώς γίνεται η συλλογή βρόχινου νερού;
Το βρόχινο νερό μπορεί να συλλεγεί από την οροφή ενός κτιρίου ή από άλλες επιφάνειες συλλογής. Στη συνέχεια διοχετεύεται μέσω υδρορροών και σωλήνων σε μια δεξαμενή αποθήκευσης. Η δεξαμενή μπορεί να κατασκευαστεί από ένα πλήθος υλικών. Η προτιμητέα θέση για μια δεξαμενή συλλογής είναι κάτω από το έδαφος, προστατευμένη από το φως του ήλιου, καθώς αυτό ελαχιστοποιεί την ανάπτυξη άλγεων στο αποθηκευμένο νερό.

Σήμερα υπόγειες κατασκευές αποθήκευσης μπορούν ευκολότερα να γίνουν είτε εξ ολοκλήρου από οπλισμένο σκυρόδεμα (μονομπλόκ) και εσωτερική επάλειψη με τσιμεντοκονία και βαφή με εποξειδική ρητίνη για λόγους στεγάνωσης ή κατ’ ευθείαν βαφή πάνω στο μπετόν, είτε με εκσκαφή και εγκιβωτισμό πλαστικών δεξαμενών οι οποίες όμως συνδέονται μεταξύ τους ώστε να δημιουργείται ενιαίος αποθηκευτικός χώρος.
Η υπόγεια κατασκευή επιβάλλεται και για να ελαχιστοποιηθεί η εξάτμιση, η οποία σε υπέργειες κατασκευές χωρίς προστασία, μπορεί να φθάσει κατά περιόδους και στο 50% της αποθηκευμένης ποσότητας. Επομένως αν έχουμε υπέργεια κατασκευή από τσιμέντο, πρέπει να σκεπάζεται με θερμομονωτικό στέγαστρο, ενώ αν έχουμε πλαστικές ή μεταλλικές κατασκευές, θα πρέπει να είναι επιχωμένες.
Πώς λειτουργεί σήμερα ένα σύστημα συλλογής του βρόχινού νερού;
Ένα σύστημα συλλογής του βρόχινου νερού σε κατοικία περιλαμβάνει τα εξής στάδια:
    1. Το νερό της βροχής πέφτει σε μία στεγανή και όσο το δυνατόν καθαρή επιφάνεια που έχει την κατάλληλη κλίση για τη συλλογή του νερού, π.χ. στη στέγη, στην ταράτσα (επιφάνεια συλλογής).
    2. Το νερό οδηγείται μέσα από σωλήνες (υδρορρoές) στο χώρο αποθήκευσης. Στην είσοδό της υδρορροής υπάρχει ένα φίλτρο (σίτα/πλέγμα) που κάνει ένα αρχικό φιλτράρισμα του νερού συγκρατώντας φύλλα, πετραδάκια, σκουπίδια, κ.ά.
    3. Το νερό φιλτράρεται επιπλέον περνώντας μέσα από ένα φρεάτιο (φίλτρο από στρώσεις άμμου, χαλίκια, κ.λπ.) που έχει άνοιγμα για τον καθαρισμό του.
    4. Το νερό εισέρχεται στη δεξαμενή αποθήκευσης που βρίσκεται είτε στο υπόγειο είτε σε εξωτερικό χώρο π.χ. στην αυλή. Η δεξαμενή αποθήκευσης του νερού πρέπει να έχει συγκεκριμένες προδιαγραφές:
– Θερμοκρασία μικρότερη των 18°C.
– Κατασκευασμένη από στεγανό υλικό (π.χ. κατάλληλο πλαστικό), χωρίς να το διαπερνά το φως και να έχει ουδέτερη οσμή. Το μέγεθος της να είναι ανάλογο με το μέγεθος της επιφάνειας συλλογής.
– Να είναι προστατευμένη από μικρά ζώα, έντομα, κ.λπ.
    5. Η δεξαμενή έχει μια αντλία για την άντληση του νερού.
    6. Η δεξαμενή έχει ένα «σιφόνι» που επιτρέπει την πιθανή υπερχείλιση του νερού.
    7. Από τη δεξαμενή αποθήκευσης το νερό μεταφέρεται σε διάφορα τμήματα του κτηρίου μέσα από σωλήνες.
Το βρόχινο νερό που συλλέγεται με αυτό τον τρόπο μπορεί να χρησιμοποιηθεί στο καζανάκι της τουαλέτας, το πότισμα, την καθαριότητα καθώς και τη βιομηχανία. Μπορεί επίσης να γίνει πόσιμο αρκεί να απολυμανθεί (π.χ. με λάμπες UV, όζον, χλωρίωση).

Έξυπνο σκίαστρο
Τα σκίαστρα συγκαταλέγονται στους πλέον αποτελεσματικούς μηχανισμούς μείωσης της κατανάλωσης ενέργειας.
Εμποδίζουν τις ηλιακές ακτίνες να εισχωρήσουν στο εσωτερικό του σπιτιού, λειτουργούν ως µια «ασπίδα» στην ηχορύπανση των πόλεων, βελτιώνουν τις συνθήκες αερισμού και αποτελούν βασικό στοιχείο μιας σύγχρονης βιοκλιματικής κατοικίας. 
Οι μελέτες δείχνουν ότι ο έλεγχος της ηλιακής ακτινοβολίας που εισέρχεται στο εσωτερικό των κτιρίων, µε τη χρήση εξωτερικών συστημάτων σκίασης, είναι ιδιαίτερα αποτελεσματικός, εξασφαλίζοντας μεγάλη εξοικονόμηση ενέργειας.
Τα σκίαστρα:
 
    • Δίνουν τη δυνατότητα ρύθμισης του εισερχόμενου φωτός στα επιθυμητά επίπεδα καθ’ όλη τη διάρκεια της ημέρας.
    • Βοηθούν στον έλεγχο της θερμοκρασίας. 
    • Εξασφαλίζουν ομοιόμορφες συνθήκες σε κάθε χώρο.
    • Βελτιώνουν τις συνθήκες διαβίωσης και εργασίας µε τον πιο ευχάριστο, υγιεινό και οικολογικό τρόπο.
    • Εξασφαλίζουν οικονομία από τη μειωμένη χρήση κλιματισμού. 

Στα βιοκλιματικά σπίτια, η ηλιοπροστασία αποτελεί αναπόσπαστο στοιχείο της λειτουργίας τους και βασική προϋπόθεση για την εξασφάλιση συνθηκών θερμικής άνεσης στα κτίρια, κυρίως την καλοκαιρινή περίοδο. Η ηλιοπροστασία αυτή επιτυγχάνεται τόσο µε τα δομικά στοιχεία του κτιρίου (π.χ. µε προβόλους), όσο και µε σκίαστρα, εξωτερικά κατά κύριο λόγο, σταθερά ή κινητά. Συνήθως τοποθετούνται στις πλευρές εκείνες του σπιτιού όπου η θερμική επιβάρυνση (λόγω του ήλιου) είναι μεγαλύτερη, µε στόχο τη βελτίωση της ενεργειακής απόδοσης του κτιρίου. Οι ειδικοί συνιστούν να τοποθετούνται οριζόντια σκίαστρα σε νότιους, νοτιοανατολικούς και νοτιοδυτικούς προσανατολισμούς σε τέτοιο μέγεθος (π.χ. µε βέλτιστο μήκος 0,80-1 µ.) προκειμένου να µην εμποδίζεται ο χειμερινός ήλιος. Σε δυτικούς και ανατολικούς προσανατολισμούς συνιστώνται σκίαστρα κατακόρυφου τύπου.
 Ένα σωστά επιλεγμένο και τοποθετημένο σκίαστρο εξασφαλίζει το φυσικό φωτισμό του κτιρίου ή λειτουργεί ακόμη και ως ενισχυτικό του φυσικού φωτισμού, σε συνδυασμό ακόμη και µε τη φύτευση λουλουδιών, δέντρων ή αναρριχόμενων φυτών!
Τα σκίαστρα ανακλούν και απορροφούν –ανάλογα µε το υλικό, το χρωματισμό  τους και τη γωνία πρόσπτωσης– ένα σημαντικό τμήμα της ηλιακής ακτινοβολίας. Η τοποθέτησή τους στον εσωτερικό χώρο διασκορπίζει τη θερμότητα (στον εσωτερικό κλιματιζόμενο χώρο) και επίσης ανακλούν την ηλιακή θερμότητα πίσω στον υαλοπίνακα, μέρος της οποίας απορροφάται απ’ αυτόν και, κατά ένα ποσοστό, αποδίδεται, πάλι, στον εσωτερικό χώρο. Όλο και περισσότερες μελέτες, ωστόσο, δείχνουν ότι η εξωτερική τοποθέτηση σκιάστρων είναι πιο αποτελεσματική, σε σύγκριση µε τις περσίδες εσωτερικών χώρων, καθώς ολόκληρη η ανακλώμενη θερμότητα παραμένει στον εξωτερικό χώρο και η απορροφώμενη θερμότητα διασκορπίζεται επίσης στον εξωτερικό χώρο. Τα εξωτερικά σκίαστρα μπορεί να είναι αλουμινίου, ξύλινα, χαλύβδινα ή από άλλα συνθετικά υλικά.
Τα σκίαστρα εξασφαλίζουν, επίσης, περιορισμό της ηχορύπανσης, λειτουργώντας ως παραπέτα ηχοπροστασίας και βελτιώνουν σημαντικά τις συνθήκες διαβίωσης για τους ενοίκους του κτιρίου.
Η εφαρμογή των σύγχρονων τεχνολογιών επιτρέπει να προσαρμόζουμε τα σκίαστρα στις λειτουργικές µας ανάγκες και στις οικονομικές δυνατότητες επιλέγοντας, για παράδειγμα, κινητά σκίαστρα µε χειροκίνητα ή ηλεκτροκίνητα μέρη.

Διαχωρισμός μεταλλικών αντικειμένων
Περισσότερα από 6 δισεκατομμύρια άνθρωποι ζουν στον πλανήτη και παράγουν εκατομμύρια τόνους σκουπιδιών κάθε μέρα. Ένα μέρος από αυτά θα χρειαστεί χιλιάδες χρόνια για να αποδομηθεί, άλλο μέρος επηρεάζει την υγεία και όλα μαζί καταλαμβάνουν πάρα πολύ χώρο. Συχνά προέρχονται από μη ανανεώσιμα υλικά όπως το πετρέλαιο και ορισμένα μέταλλα. Η ανακύκλωση προσφέρει λύση στα παραπάνω προβλήματα.
Τα σημαντικά οφέλη που προκύπτουν είναι:
    • Η προστασία του περιβάλλοντος
    • Η βελτίωση της ποιότητας ζωής
    • Η μείωση των αστικών αποβλήτων που πρέπει να συλλεχθούν από τους Δήμους και να μεταφερθούν σε ολοένα και πιο δυσεύρετους Χώρους Υγειονομικής Ταφής.
    • Η μείωση του όγκου και του βάρους των απορριμμάτων
    • Η εξοικονόμηση χώρου
    • Η μείωση του κόστους συλλογής, μεταφοράς και διάθεσης των απορριμμάτων
    • Η εξοικονόμηση πρώτων υλών, ενέργειας και νερού
    • Η δημιουργία θέσεων εργασίας σε βιομηχανίες και προγράμματα ανακύκλωσης
    • Η μείωση των περιβαλλοντικών επιπτώσεων και των κινδύνων για τη δημόσια υγεία
    • Η ευκαιρία που δίνεται σε όλους τους πολίτες να δράσουν για περιβάλλον
Παραδείγματα:
1.000 κιλά ανακυκλωμένου γυαλιού εξοικονομούν περίπου 12 κιλά πετρέλαιο
2.200 κιλά κορμών δέντρων μας δίνουν 1000 κιλά χαρτιού

Με την ηλεκτρική ενέργεια που χρειάζεται για να γίνει 1 κουτί από αλουμίνιο μπορεί: 
    • να λειτουργεί το ραδιόφωνο για 4 ώρες,
    • να ανάβει μια λάμπα 60/Watt για 5 ώρες,
    • να λειτουργεί ένα ψυγείο για 4 ώρες 

Η ανακύκλωση του αλουμινίου:
    • καταναλώνει 95% λιγότερη ενέργεια σε σχέση με τη παραγωγή αλουμινίου από βωξίτη
    • δημιουργεί 95% λιγότερη ατμοσφαιρική ρύπανση και 97% λιγότερη ρύπανση νερού

Ανακυκλώνοντας 1 κιλό αλουμίνιο εξοικονομούνται:
    • 8 κιλά βωξίτη
    • 4 κιλά χημικών προϊόντων και
    • 14 κιλοβατώρες ενέργειας 

Ανακυκλώνοντας 1 τόνο χαρτιού:
    • εξοικονομούνται 17 δέντρα και 30.000 - 60.000 λίτρα νερού
    • μειώνεται κατά 95% η ατμοσφαιρική ρύπανση
    • εξοικονομούνται 130-170 κιλά πετρέλαιο

Παρακολούθηση ποιότητας αέρα
Η εξωτερική ατμοσφαιρική ρύπανση μας επηρεάζει όλους. Χαρακτηριστικά ήταν υπεύθυνη για τον πρόωρο θάνατο περίπου 4.2 εκατομμυρίων ανθρώπων το 2016 σύμφωνα με τον Παγκόσμιο Οργανισμό Υγείας. Τα επίπεδα της ατμοσφαιρικής ρύπανσης που αναπνέουμε όμως δεν είναι γνωστά σε όλους και η διαθέσιμη πληροφορία δεν καλύπτει τις ιδιαίτερες ανάγκες κάθε ατόμου. Επιπλέον, δεν υπάρχουν αξιόπιστα δεδομένα πρόγνωσης της ποιότητας του αέρα για όλες τις περιοχές του κόσμου.
Η βασικότερη ίσως παράμετρος της ποιότητας ζωής στο σύγχρονο αστικό περιβάλλον είναι η ποιότητα της ατμόσφαιρας. Ο αέρας που εισπνέουμε παρουσιάζει διακύμανση ως προς το ρυπαντικό φορτίο, η οποία εξαρτάται από πολλούς παράγοντες, μεταξύ των οποίων η τοποθεσία, οι δραστηριότητες που εξελίσσονται (π.χ. άναμμα τζακιών τους χειμερινούς μήνες), η οδική κυκλοφορία κ.λπ. Το ρυπαντικό φορτίο μεταβάλλεται χρονικά, τόσο μέσα στην ημέρα, όσο και ανάλογα με το ποια ημέρα της εβδομάδας είναι, το μήνα ή την εποχή.
Η γνώση σχετικά με τη χρονική εξέλιξη της ατμοσφαιρικής ρύπανσης σε ένα τοπικό περιβάλλον συνιστά σημαντικό εργαλείο υποβοήθησης τόσο της λήψης αποφάσεων σε καθημερινή βάση από τους πολίτες (π.χ. ‘ποια διαδρομή να ακολουθήσω’;), όσο και της διαμόρφωσης στρατηγικής σε επίπεδο τοπικής ανάπτυξης και βελτίωσης της ποιότητας ζωής των πολιτών.
Ποιότητα αέρα εσωτερικών χώρων
Η ποιότητα του εσωτερικού αέρα (IAQ) αναφέρεται γενικά στα περιβαλλοντικά χαρακτηριστικά εντός κτιρίων που μπορεί να επηρεάσουν την ανθρώπινη υγεία, την άνεση ή την απόδοση της εργασίας. Παρακολουθούμε το IAQ γιατί ξοδεύουμε περίπου το 90% του χρόνου μας αναπνέοντας «αέρα εσωτερικού χώρου». Σε αντίθεση με τον εξωτερικό αέρα, ο εσωτερικός αέρας ανακυκλώνεται συνεχώς προκαλώντας τον να παγιδεύει και να συσσωρεύει ρύπους. Τα χαρακτηριστικά του IAQ περιλαμβάνουν τις συγκεντρώσεις ρύπων στον εσωτερικό αέρα, καθώς και τη θερμοκρασία και την υγρασία του αέρα.
Η κακή IAQ συμβάλλει σε βραχυπρόθεσμα και μακροπρόθεσμα ζητήματα υγείας τα οποία μπορούν να οδηγήσουν σε μειωμένη παραγωγικότητα, απουσίες και άλλα προβλήματα. Τυπικά συμπτώματα περιλαμβάνουν ερεθισμό των ματιών, της μύτης και του λαιμού, πονοκέφαλο, ναυτία, ζάλη και κόπωση. Σε ορισμένες περιπτώσεις, η έκθεση σε ατμοσφαιρική ρύπανση του εσωτερικού χώρου μπορεί να οδηγήσει σε οξείες και χρόνιες αναπνευστικές παθήσεις όπως άσθμα, καρκίνος του πνεύμονα, πνευμονία, συστηματική υπέρταση, χρόνια αποφρακτική πνευμονοπάθεια, κ.α. 
Σε ορισμένες χώρες η ποιότητα του αέρα εσωτερικού χώρου μπορεί να είναι χειρότερη από την ποιότητα του εξωτερικού αέρα, που είναι πολύ σημαντικό, λαμβάνοντας υπόψη το χρόνο που περνούν οι άνθρωποι σε εσωτερικούς χώρους σε σχέση με τον εξωτερικό χώρο.
Παράγοντες που επηρεάζουν αρνητικά την ποιότητα αέρα εσωτερικού χώρου
Τα αέρια και τα αναπνεύσιμα σωματίδια στον αέρα είναι οι κύριες πηγές που συμβάλλουν στην κακή IAQ. Οι πηγές μπορούν να περιλαμβάνουν ανεπαρκή εξαερισμό, συστήματα θέρμανσης-ψύξης-κλιματισμού που δεν συντηρούνται σωστά, σόμπες ξύλου και άνθρακα, θερμαντήρες αερίου χωρίς αερισμό, καπνό περιβάλλοντος, εκπομπές καυσαερίων οχημάτων, οικοδομικά υλικά, μοκέτες, έπιπλα, προϊόντα συντήρησης, διαλύτες, καθαριστικά κ.λπ. Οι πραγματικές συγκεντρώσεις αυτών των ρύπων μπορούν επίσης να ενισχυθούν από άλλους εξωτερικούς παράγοντες, συμπεριλαμβανομένου του κακού αερισμού, της υγρασίας και της θερμοκρασίας.
Οι σημαντικότεροι ρύποι εσωτερικού χώρου
Διοξείδιο του Άνθρακα (CO2)
Σημαντικότερες πηγές: Σύνδρομο «άρρωστου κτιρίου» (SBS), υπερβολική πληρότητα κτιρίων και ανεπαρκής εξαερισμός.
Πιθανές επιπτώσεις στην υγεία: Κόπωση, ερεθισμός των ματιών, της μύτης και του λαιμού, πονοκέφαλοι, δυσφορία στο στήθος, συμπτώματα αναπνευστικής οδού.
Μονοξείδιο του άνθρακα (CO)
Σημαντικότερες πηγές: Συσκευές αερίου χωρίς εξαερισμό ή με δυσλειτουργία, σόμπες ξύλου και άνθρακα, καπνός τσιγάρων και εκπομπές καυσαερίων οχημάτων.
Πιθανές επιπτώσεις στην υγεία: Πονοκέφαλος, ναυτία, στηθάγχη, μειωμένη όραση και ψυχική λειτουργία, θανατηφόρα σε υψηλές συγκεντρώσεις.
Οργανικά χημικά (VOC)
Σημαντικότερες πηγές: Ψεκασμοί, διαλυτικά, κόλλες, καθαριστικά, φυτοφάρμακα, χρώματα, απωθητικά σκώρων, αποσμητικά χώρου, ρούχα με στεγνό καθαρισμό και επεξεργασμένο νερό.
Πιθανές επιπτώσεις στην υγεία: ερεθισμό των ματιών, της μύτης και του λαιμού, πονοκέφαλοι, απώλεια συγκέντρωσης, βλάβη στο συκώτι, τα νεφρά και τον εγκέφαλο, διάφοροι τύποι καρκίνου.
Οξείδια του αζώτου (NO2)
Σημαντικότερες πηγές: Συσκευές αερίου χωρίς αερισμό ή δυσλειτουργικές και εκπομπές καυσαερίων οχημάτων.
Πιθανές επιπτώσεις στην υγεία: Ερεθισμός ματιών, μύτης και λαιμού. Αυξημένες αναπνευστικές λοιμώξεις σε παιδιά.


Σαφής ορισμός προβλήματος-ανάγκης

Περιβάλλον - Κλιματική αλλαγή
Το περιβαλλοντικό πρόβλημα έχει γίνει εδώ και αρκετά χρόνια αντιληπτό από την ανθρωπότητα. Ιστορικά η απαρχή της ολοκληρωτικής παρέμβασης του ανθρώπου έγινε πριν από δύο περίπου αιώνες κατά την εποχή της βιομηχανικής επανάστασης. Από εκείνο το σημείο και έπειτα ο άνθρωπος καταναλώνει ακατάπαυτα φυσικούς πόρους (ορυκτούς κυρίως) και μάλιστα με τρόπο τελείως ανεξέλεγκτο και μάλλον ανταγωνιστικό. 
Το αποτέλεσμα αυτής της «εξέλιξης» συσωρευτικά δημιούργησε στο περιβάλλον τα ακόλουθα προβλήματα:
- Παγκόσμια (υπερ)θέρμανση (global (over)warming)
Ο όρος παγκόσμια θέρμανση αναφέρεται στην αύξηση της μέσης θερμοκρασίας της γης και των ωκεανών. Σύμφωνα με την αρμόδια επιτροπή του ΟΗΕ ή μέση θερμοκρασία του πλανήτη τον τελευταίο αιώνα έχει αυξηθεί κατά 0,6 βαθμούς C (±0,2). Οι προβλέψεις της ίδιας επιτροπής για το τέλος του αιώνα που διανύουμε είναι πολύ χειρότερες μιας και πιθανολογείται επιπλέον αύξηση της θερμοκρασίας έως και 5,8 βαθμούς C. 


Το φαινόμενο της παγκόσμιας θέρμανσης έχει άμεσα πλέον συνδεθεί με την παραγωγή των αερίων θερμοκηπίου από τις ανθρώπινες δραστηριότητες.
Τα αποτελέσματα αυτής της αύξησης έχουν γίνει πλέον αισθητά. (στην Δράμα έχουμε να δούμε αξιοπρεπή χιονάνθρωπο μια δεκαετία). Στους πόλους της γης ήδη παρατηρείται λιώσιμο τεράστιων παγόβουνων με γρήγορο ρυθμό. Το επίπεδο της θάλασσας συνεπακόλουθα αναμένεται να ανεβεί και να επιφέρει ανάλογες καταστροφές. 


Ήδη με την χρήση δορυφόρων (1992) έχει διαπιστωθεί ότι ή μέση αύξηση του επιπέδου της θάλασσας είναι 2,8 χιλιοστά/έτος άλλα διατηρούνται επιφυλάξεις για την αξιοπιστία (διακριτική ικανότητα) των μετρήσεων.

Άλλα αρνητικά φαινόμενα που οφείλονται στην παγκόσμια υπερθέρμανση είναι αλλαγές στους ρυθμούς βροχοπτώσεων, αυξημένη ένταση και συχνότητα ακραίων καιρικών φαινομένων. Μελλοντικά αναμένονται σε κάποιες περιοχές, παρατεταμένη ξηρασία, και θέματα υγιεινής λόγω των κλιματικών αλλαγών. 

 
- Αέρια θερμοκηπίου (greenhouse gases)
Όπως προαναφέρθηκε τα αέρια του θερμοκηπίου είναι κυρίως υπεύθυνα για την παγκόσμια υπερθέρμανση. Τα αέρια αυτά απορροφούν (εγκλωβίζουν) ουσιαστικά ακτινοβολία την οποία κατά ένα ποσοστό την εκπέμπουν προς την γη, θερμαίνοντας έτσι την επιφάνεια τους.
Τα σημαντικότερα αέρια του θερμοκηπίου είναι οι υδρατμοί (Η20), το διοξείδιο του άνθρακα (CO2), το μεθάνιο (CΗ4), το οξείδιο του νατρίου (ΝO2) και το όζον (O3).
Η ανθρώπινη δραστηριότητα ευθύνεται για την αύξηση των CO2, CΗ4, ΝO2 τα οποία αποβάλλονται με ραγδαίο ρυθμό στην ατμόσφαιρα λόγω της εξάρτησης της παγκόσμιας οικονομίας από τα ορυκτά καύσιμα.
- Όξινη βροχή
Η καύση ορυκτών καυσίμων παράγει θειικά, ανθρακικά και νιτρικά οξέα. Τα αέρια που εκπέμπονται από την καύση των ορυκτών καυσίμων συγκρατούνται από σταγονίδια στα σύννεφα τα οποία επανέρχονται στην επιφάνεια της γης με την μορφή κυρίως της όξινης βροχής (επίσης και με το χιόνι, τους υδρατμούς αλλά και στερεά σωματίδια).


Το αποτέλεσμα είναι να αυξάνεται η οξύτητα του φλοιού της γης καθώς επίσης να επηρεάζετε η χημική ισορροπία των ποταμών και των λιμνών. 

Συγκριτικός πίνακας περιβαλλοντολογικών επιπτώσεων διαφόρων πηγών ενέργειας
Στον παρακάτω πίνακα υπάρχει μια γενική αξιολόγηση με κριτήριο τις περιβαλλοντολογικές επιπτώσεις που προκύπτουν από διάφορες παραγωγικές δραστηριότητες.


Έχει γίνει αντιληπτό ότι ο μόνος τρόπος για να αντιμετωπιστεί στο σημείο που έχουμε φτάσει είναι μέσω διαρθρωτικών κοινωνικοπολιτικών αλλαγών. Η χρησιμοποίηση των Ανανεώσιμων Πηγών Ενέργειας είναι σίγουρα ένα σημαντικό βήμα για την μείωση των περιβαλλοντολογικών προβλημάτων που μαστίζουν την ανθρωπότητα η τουλάχιστον για την επιβράδυνση του ρυθμού αύξησης των.


Πηγές
    • https://www.beacon.gr/el/anemsitires-orofis/
    • http://www.croftandassociates.com/croft-and-associates-architecture/bioclimatic-design 
    • http://www.electrocom.gr/ananeosimes-piges-energeias/anemogennitries.html
    • http://www.epaggelmaties.com/anthis/photovoltaic.html
    • http://www.greenbio.gr/blog/rain-collector-2.html 
    • https://www.kathimerini.com.cy/gr/periballon/59046/?ctype=ar
    • https://www.morpho.gr/construction/13599/sillogi-kai-xrisi-omvrion-idaton-meros-3o-sixroni-efamrmogi/ 
    • https://room-to-grow.gr/2015/06/14/η-σημασία-του-σωστού-προσανατολισμού/
    • https://selasenergy.gr/environment.php  
    • http://xronos-kozanis.gr/mporoyn-oi-astikoi-lachanokipoi-na-anaptychthoyn-os-simeia-synantisis-ton-sygchronon-topikon-koinonion-i-apechoyme-eti-polla-apo-tetoies-praktikes-astikis-anaptyxis-i-periptosi-toy-ergoy-ru-rban-apo-t/
    • http://solidakis.com/blog/o-protagonistikos-rolos-ton-systimaton-skiasis-kai-ta-ofeli-toys
    • https://simplylife.gr/pages/anakuklwsh/article/id/3
    • http://envi4all.com/index.html
    • https://exm.gr/air-pollution-monitor-smart-city/
    • http://www.scientact.com.gr/el/B3481001
